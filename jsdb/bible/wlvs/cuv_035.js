W._1Sa1_1='以法莲山地之拉玛琐非、有以法莲人以利加拿者、乃苏弗玄孙、托户曾孙、以利户孙、耶罗罕子也、';
W._1Sa1_2='有二妻、一名哈拿、一名毗尼拿、毗尼拿有子、哈拿无子、';
W._1Sa1_3='以利加拿岁由其邑上示罗、崇拜祭祀万军之耶和华、以利二子、何弗尼非尼哈在彼、为耶和华祭司、';
W._1Sa1_4='以利加拿献祭之日、颁胙于妻毗尼拿、及其子女、';
W._1Sa1_5='因爱哈拿、颁之维倍、然耶和华禁其产育、';
W._1Sa1_6='其敌毗尼拿激之使忧、以耶和华禁其产育也、';
W._1Sa1_7='岁往耶和华室时、其夫如是待之、毗尼拿仍激之、致其哭而不食、';
W._1Sa1_8='其夫以利加拿谓之曰、哈拿、奚为哭而不食、中心愀然哉、我之于尔、非愈于十子乎、';
W._1Sa1_9='众在示罗、饮食既毕、哈拿兴、时、祭司以利坐其座、在耶和华殿之橛旁、';
W._1Sa1_10='哈拿中怀忧戚、祷于耶和华而痛哭、';
W._1Sa1_11='许愿曰、万军之耶和华欤、如尔垂顾婢苦、忆我弗忘、赐婢生男、则必奉之耶和华、至于毕生、薙发之刀、不加其首、';
W._1Sa1_12='哈拿在耶和华前、祈祷不辍、以利注目观其口、';
W._1Sa1_13='夫哈拿中心默语、唇动而声不闻、以利以为醉、';
W._1Sa1_14='曰、尔醉将至何时、其戒尔酒、';
W._1Sa1_15='哈拿曰、我主欤、非也、我乃忧心之妇、清酒醇醪不饮、惟于耶和华前倾我衷怀、';
W._1Sa1_16='勿以婢为恶女、我言迄今、由于冤抑愤激、';
W._1Sa1_17='以利曰、尔可安然而归、愿以色列之上帝允尔所祈、';
W._1Sa1_18='妇曰、愿沾尔恩、遂往而食、不复有忧容、';
W._1Sa1_19='举家夙兴、拜于耶和华前、乃返拉玛、而归其家、以利加拿与妻哈拿同室、耶和华垂念之、';
W._1Sa1_20='哈拿怀妊、届期生子、命名撒母耳、曰、我由耶和华而求之、';
W._1Sa1_21='以利加拿与其全家、往献岁祭于耶和华、而偿其愿、';
W._1Sa1_22='惟哈拿不往、谓其夫曰、俟子断乳、我将携之觐耶和华、使恒居其所、';
W._1Sa1_23='以利加拿曰、尔视为善者则行之、待子断乳可也、惟愿耶和华践其言、妇遂居家哺子、迨及断乳、';
W._1Sa1_24='乳既断、妇携之往、亦牵牡牛三、面一伊法、酒一革囊、至示罗、诣耶和华室、时子尚幼、';
W._1Sa1_25='遂宰一牛、携子诣以利、';
W._1Sa1_26='曰、我主欤、我指尔生命以誓、昔在此立于尔侧、祷于耶和华之妇、即我也、';
W._1Sa1_27='我为此子而祷、耶和华允我所求、';
W._1Sa1_28='我奉之耶和华、使其归耶和华、至于毕生、遂在彼崇拜耶和华、';
W._1Sa2_1='哈拿祷曰、我心因耶和华欢悦、我角因耶和华峥嵘、我口向敌而孔张、因尔拯救而喜乐、';
W._1Sa2_2='惟耶和华为圣、无如之者、其外无他、无有磐石、似我上帝、';
W._1Sa2_3='勿复出言骄矜、勿容口发狂妄、盖耶和华为睿智之上帝、人之所行、为彼所衡、';
W._1Sa2_4='勇士折其弓、踬者束以力、';
W._1Sa2_5='素饱足者为佣得食、饥饿者不复饥、不育者乃产七子、多子者反致衰弱、';
W._1Sa2_6='耶和华杀人生人、使人归墓、使人复起、';
W._1Sa2_7='耶和华使人贫、使人富、使人卑微、使人高显、';
W._1Sa2_8='举贫贱者于尘埃、拔匮乏者于粪壤、使坐牧伯之间、俾嗣尊荣之位、盖地之柱属耶和华、立宇宙于其上、';
W._1Sa2_9='彼之圣民、必护卫其步履、使恶人缄默于幽暗、盖恃力者、无有得胜也、';
W._1Sa2_10='与耶和华争者、必被击碎、彼必自天以雷击之、耶和华将行鞫于地极、赐力于其王、高其受膏者之角、';
W._1Sa2_11='以利加拿往拉玛、归其家、小子在祭司以利前、奉事耶和华、○';
W._1Sa2_12='以利二子、匪类也、不识耶和华、';
W._1Sa2_13='其为祭司、与民立规、人献祭烹肉时、祭司之仆至、手执三股之叉、';
W._1Sa2_14='入于釜甑鼎镬、叉所得者、祭司取之、凡以色列族至示罗者、祭司待之若此、';
W._1Sa2_15='未焚脂、祭司之仆至、谓献祭者曰、给肉于祭司以炙、彼不取尔烹者、必取生腥、';
W._1Sa2_16='如人曰、必先焚脂、然后任尔所欲取之、彼则曰、非也、今当予我、不然、我强取之、';
W._1Sa2_17='二少者之罪、耶和华视为甚重、盖轻视耶和华之祭也、○';
W._1Sa2_18='撒母耳尚幼、衣枲圣衣、侍于耶和华前、';
W._1Sa2_19='母为之岁作小袍、偕夫往献岁祭时、携而予之、';
W._1Sa2_20='以利为以利加拿及其妻祝嘏曰、愿耶和华由此妇赐尔后裔、以代从耶和华所求者、夫妇遂归、';
W._1Sa2_21='耶和华眷顾哈拿、彼则怀妊、生三子二女、小子撒母耳生长于耶和华前、○';
W._1Sa2_22='以利年迈、闻其子待以色列众之事、并闻其与会幕门供役之妇同寝、';
W._1Sa2_23='谓之曰、我由民众闻尔恶行、胡为作此、';
W._1Sa2_24='我子、勿尔、我所风闻、非善言也、尔使耶和华之民干罪、';
W._1Sa2_25='人若相犯、上帝鞫之、若犯耶和华、谁为之祈、惟二子不听父言、盖耶和华决意杀之、';
W._1Sa2_26='小子撒母耳渐长、益得耶和华与人之爱、○';
W._1Sa2_27='有上帝仆至以利曰、耶和华云、尔祖之家、在埃及法老室、我非向之显见乎、';
W._1Sa2_28='以色列支派中、我非简彼为我祭司、使焚香于我坛、衣圣衣于我前乎、以色列族所献之火祭、我非赐尔祖之家乎、';
W._1Sa2_29='我所命献于我室之祭品礼物、尔何践踏之、重尔子过于我、取我民以色列所献之嘉者、以肥己乎、';
W._1Sa2_30='故以色列之上帝耶和华曰、昔我有言、尔与尔祖之家、将恒久行于我前、今我则曰、决不如是、凡尊我者、我必重之、凡藐我者、我必轻之、';
W._1Sa2_31='其日将至、必断尔臂、及尔祖家之臂、使尔家中无一耆老、';
W._1Sa2_32='以色列富有之际、尔必目击敌在我室、尔家永无耆老、';
W._1Sa2_33='尔家之人、我不灭于我坛者、必使尔目坏心忧、尔家所育、皆必壮年夭逝、';
W._1Sa2_34='尔之二子、何弗尼非尼哈所遇之事、可以为征、彼必同日而亡、';
W._1Sa2_35='我将挺生忠荩之祭司、彼将循我心意而行、我必巩固其家、彼必恒久行于我受膏者前、';
W._1Sa2_36='尔家所遗、必来拜之、求一金一饼、曰、请立我任祭司之职、俾得少许之饼以食、';
W._1Sa3_1='小子撒母耳、在以利前、奉事耶和华、是时耶和华之言罕闻、异象不恒显见、';
W._1Sa3_2='以利目眊不明、卧于己所、';
W._1Sa3_3='上帝之灯未灭、撒母耳卧于耶和华殿、上帝法匮之所、';
W._1Sa3_4='耶和华呼撒母耳、对曰、我在此、';
W._1Sa3_5='遂趋诣以利曰、汝呼我、我在此、曰、我未呼尔、复卧可也、遂反而卧、';
W._1Sa3_6='耶和华又呼曰、撒母耳、撒母耳起、就以利曰、汝呼我、我在此、曰、我子、我未呼尔、复卧可也、';
W._1Sa3_7='时、撒母耳未识耶和华、耶和华未尝以言示之、';
W._1Sa3_8='耶和华三呼撒母耳、遂起、就以利曰、汝呼我、我在此、以利始知耶和华呼之、';
W._1Sa3_9='故谓撒母耳曰、汝反而卧、如再呼尔、则曰、耶和华欤、请言、尔仆谨听、撒母耳遂往、卧于己所、';
W._1Sa3_10='耶和华莅止、如前呼曰、撒母耳、撒母耳、对曰、请言、尔仆谨听、';
W._1Sa3_11='耶和华曰、我于以色列中、将行一事、使凡听之者、两耳必震、';
W._1Sa3_12='我指以利家所言者、自始及终、届期必应于彼、';
W._1Sa3_13='我曾告之、必鞫其家、盖彼知子行恶、自招咒诅、而不之禁、';
W._1Sa3_14='故我对以利家誓曰、祭品礼物、永不能赎其罪、';
W._1Sa3_15='撒母耳卧及旦、启耶和华室门、不敢以异象告以利、';
W._1Sa3_16='以利呼之曰、我子撒母耳、曰、我在此、';
W._1Sa3_17='曰、耶和华告尔何事、请毋隐于我、与尔所言之事、若有所隐、愿上帝罚尔维倍、';
W._1Sa3_18='撒母耳悉以告之、无所隐、以利曰、是耶和华也、愿其行所视为善者、';
W._1Sa3_19='撒母耳渐长、耶和华偕之、使其所言、无有不应、';
W._1Sa3_20='以色列众、自但至别是巴、皆知撒母耳见立、为耶和华之先知、';
W._1Sa3_21='耶和华复见于示罗、以言示撒母耳、撒母耳宣于以色列众、';
W._1Sa4_1='以色列族出、与非利士人战、建营于以便以谢之侧、非利士人建营于亚弗、';
W._1Sa4_2='非利士人列陈、攻以色列族、战时、以色列族败于其前、见杀于陈者、约四千人、';
W._1Sa4_3='民归营时、以色列长老曰、耶和华今日何击我于非利士人前、当舁耶和华约匮、自示罗至此、援我于敌手、';
W._1Sa4_4='于是民遣人诣示罗、舁居基路伯间、万军之耶和华约匮而至、以利二子、何弗尼非尼哈、与约匮偕、';
W._1Sa4_5='耶和华约匮既入营、以色列众大声号呼、地为响应、';
W._1Sa4_6='非利士人闻号呼之声、则曰、希伯来营大声号呼、曷故、嗣知耶和华匮入营、';
W._1Sa4_7='乃惧曰、上帝至其营矣、又曰、祸哉我也、前此未尝有是、';
W._1Sa4_8='祸哉我也、孰克拯我、脱斯大能之神之手、昔在旷野、以诸灾击埃及人者、即斯神也、';
W._1Sa4_9='非利士人欤、当壮乃志、为大丈夫、免为奴于希伯来族、如彼为奴于尔、当为大丈夫而战、';
W._1Sa4_10='遂战、以色列族败北、各遁归幕、杀戮甚巨、步卒陨者三万、';
W._1Sa4_11='上帝之匮见夺、以利二子、何弗尼非尼哈被杀、';
W._1Sa4_12='是日有一便雅悯人、自裂其衣、以尘蒙首、由陈奔于示罗、';
W._1Sa4_13='至时、以利在路旁、坐于座以待、为上帝匮中心战栗、其人入城以告、邑众号呼、';
W._1Sa4_14='以利闻号呼之声、则曰、如此喧哗、何意、其人趋至、而告以利、';
W._1Sa4_15='以利年九十有八、目眊不明、';
W._1Sa4_16='其人曰、我乃自陈而来、今日自陈而逃、曰、吾子、其事若何、';
W._1Sa4_17='曰、以色列族遁于非利士人前、杀戮甚巨、尔之二子、何弗尼非尼哈皆死、上帝之匮见夺、';
W._1Sa4_18='以利年老体重、闻言及上帝匮、则自座仰跌、陨于门侧、折颈而死、以利为以色列士师、历四十年、';
W._1Sa4_19='其媳非尼哈妻临产、闻上帝匮见夺、舅与夫并死、劬劳即至、卷曲以产、';
W._1Sa4_20='临死之际、旁侍之妇曰、勿惧、尔生男矣、妇不答、不以为意、';
W._1Sa4_21='遂名子以迦博、曰、以色列之荣已去、乃因上帝之匮见夺、舅与夫已死也、';
W._1Sa4_22='又曰、上帝之匮见夺、以色列之荣去矣、';
W._1Sa5_1='非利士人夺上帝之匮、自以便以谢舁至亚实突、';
W._1Sa5_2='置于大衮庙、在大衮侧、';
W._1Sa5_3='翌晨、亚实突人夙兴、见大衮仆、伏于地、在耶和华匮前、遂取而置之于其所、';
W._1Sa5_4='次日夙兴、见大衮仆、伏于地、在耶和华匮前、其首与手、并断于阈、惟遗残体而已、';
W._1Sa5_5='故在亚实突、大衮祭司、及入大衮庙者、不履其阈、至于今日、○';
W._1Sa5_6='耶和华之手、加重祸于亚实突人、击之以痔、而翦灭之、至于四境、';
W._1Sa5_7='亚实突人见此、则曰、以色列上帝之匮、不可留此、盖其手加烈祸于我、及我神大衮、';
W._1Sa5_8='遂遣人集非利士牧伯曰、以色列上帝之匮、何以处之、佥曰、当运至迦特、乃运于彼、';
W._1Sa5_9='运至之后、耶和华之手击其邑、使大扰乱、其人无论尊卑、悉被击、咸生痔、';
W._1Sa5_10='乃运上帝匮至以革伦、既至、以革伦人呼曰、彼舁以色列上帝之匮至此、欲杀我、及我民、';
W._1Sa5_11='上帝之手、加以重祸、举邑扰乱、多有死者、遂遣人集非利士牧伯曰、其遣以色列上帝之匮、归于故土、免杀我、及我民、';
W._1Sa5_12='未死之人俱生痔、举邑哀号、声闻于天、';
W._1Sa6_1='耶和华匮在非利士人之地、凡历七月、';
W._1Sa6_2='非利士人招其祭司卜师曰、耶和华匮、何以处之、当用何物遣归故土、请以示我、';
W._1Sa6_3='曰、如欲遣以色列上帝之匮、勿使徒去、必献补过之祭、乃可得医、且知其手不离于尔之故、';
W._1Sa6_4='曰、补过之祭、当献何物、曰、金制之痔五、金制之鼠五、循非利士牧伯之数、盖尔曹及牧伯、俱罹一灾、';
W._1Sa6_5='当作痔形、及害尔田之鼠形、且尊荣以色列之上帝、庶彼轻加其手于尔、及尔神、与尔地、';
W._1Sa6_6='何刚愎乃心、如埃及人与法老之刚愎乎、上帝行奇事于其间、彼岂非释其民、使之往乎、';
W._1Sa6_7='今当备新车一、未尝负轭、方字之牝牛二、系牛于车、牵犊离之而归、';
W._1Sa6_8='以耶和华匮、载之于车、以汝所献金器、为补过之祭者、藏于椟中、置之匮旁、遣之而去、';
W._1Sa6_9='观其匮若由其境之道而行、至伯示麦、则知加重祸于我者、乃耶和华、不然、则知击我者非其手、乃我偶遇之、';
W._1Sa6_10='其人如言而行、取方字之牝牛二、系之于车、禁其犊于家、';
W._1Sa6_11='以耶和华匮、及藏金鼠金痔之形之椟、咸载于车、';
W._1Sa6_12='牛径往伯示麦道、行于通衢、且行且鸣、不偏于左、不偏于右、非利士牧伯随之、至伯示麦界、';
W._1Sa6_13='伯示麦人在谷刈麦、举目见匮、则悦、';
W._1Sa6_14='车至伯示麦人约书亚田而止、田有巨石、遂劈车为柴、献其牛于耶和华为燔祭、';
W._1Sa6_15='利未人取耶和华匮、与藏金器之椟而下、置于巨石、是日伯示麦人、献燔祭及他祭于耶和华、';
W._1Sa6_16='非利士五牧伯见此、即日反以革伦、';
W._1Sa6_17='非利士人所献金痔于耶和华、为补过之祭者、其数如左、亚实突一、迦萨一、亚实基伦一、迦特一、以革伦一、';
W._1Sa6_18='亦献金鼠、循非利士五牧伯所属之邑、与其乡里、爰及巨石、即置耶和华匮之石、此石在伯示麦人约书亚田间、至今犹存、';
W._1Sa6_19='伯示麦人窥耶和华匮、耶和华击之、死者七十、其人计有五万、民因耶和华大行杀戮而悲、';
W._1Sa6_20='伯示麦人曰、此维圣之上帝耶和华、孰能立于其前、彼离我、当何往、';
W._1Sa6_21='遂遣人告基列耶琳居民曰、非利士人返耶和华匮、尔曹其下舁至尔所、';
W._1Sa7_1='基列耶琳人至舁耶和华匮、诣山中亚比拿达室、区别其子以利亚撒守之、○';
W._1Sa7_2='匮在基列耶琳、历日已久、凡二十年、以色列家思慕耶和华、';
W._1Sa7_3='撒母耳告以色列家曰、如尔一心归耶和华、则必除异族之神、及亚斯他录于尔中、专心归耶和华、而独事之、则彼援尔于非利士人手、';
W._1Sa7_4='以色列人遂去诸巴力、及亚斯他录、独事耶和华、○';
W._1Sa7_5='撒母耳曰、当集以色列众于米斯巴、我将为尔祈祷耶和华、';
W._1Sa7_6='遂集于米斯巴、汲水倾于耶和华前、是日禁食、曰、我获罪于耶和华、撒母耳在米斯巴、为以色列族听讼、';
W._1Sa7_7='非利士人闻以色列众集于米斯巴、其牧伯遂上、欲攻之、以色列族闻之、则惧、';
W._1Sa7_8='谓撒母耳曰、为我吁我上帝耶和华勿辍、俾援我于非利士人手、';
W._1Sa7_9='撒母耳取哺乳之羔一、献于耶和华、为全牲燔祭、为以色列族吁耶和华、耶和华允焉、';
W._1Sa7_10='撒母耳献燔祭时、非利士人进与以色列人战、是日耶和华发大雷、溃乱非利士人、遂败于以色列人前、';
W._1Sa7_11='以色列人出米斯巴追击之、至伯甲之下、';
W._1Sa7_12='撒母耳取一石、立于米斯巴与善间、名之曰以便以谢、曰、延及此时、耶和华助我侪、';
W._1Sa7_13='于是非利士人屈服、不再侵以色列境、撒母耳存日、耶和华之手、制非利士人、';
W._1Sa7_14='非利士人所取以色列之邑、自以革伦至迦特、悉反之、邑之四境、以色列人亦援之于非利士人手、是时以色列人与亚摩利人和好、';
W._1Sa7_15='撒母耳毕生为以色列士师、';
W._1Sa7_16='岁巡伯特利、吉甲、米斯巴、在此听其讼、';
W._1Sa7_17='后归拉玛、其家在焉、为以色列族听讼、为耶和华筑坛、';
W._1Sa8_1='撒母耳年迈、立其子为以色列士师、';
W._1Sa8_2='长名约珥、次名亚比亚、俱在别是巴为士师、';
W._1Sa8_3='其子不行父道、偏私牟利、受贿反正、○';
W._1Sa8_4='以色列长老咸集、诣拉玛见撒母耳、';
W._1Sa8_5='曰、尔年已迈、尔子不行尔道、今当为我立王、听我之讼、与列国同、';
W._1Sa8_6='彼言立王听讼、撒母耳不悦其事、祷于耶和华、';
W._1Sa8_7='耶和华谕之曰、凡民所言、尔可从之、彼非弃尔、乃弃我也、不欲我为其王、';
W._1Sa8_8='自我导之出埃及、迄于今日、彼之所行、离我而事他神、今待尔亦若是、';
W._1Sa8_9='可从其言、惟当加以警戒、示以治之之王、其制度若何、';
W._1Sa8_10='撒母耳以耶和华之言、悉告于求立王之民、';
W._1Sa8_11='曰、治尔之王、其制度若此、必取尔子、使御车、为骑兵、趋于车前、';
W._1Sa8_12='或立为千夫长、五十夫长、或使耕其田、获其穑、作其战具、造其车器、';
W._1Sa8_13='亦取尔女、使为制香品者、为厨婢、为膳女、';
W._1Sa8_14='又取尔至嘉之田亩、葡萄园、橄榄园、以赐其臣仆、';
W._1Sa8_15='尔种所生、及葡萄园所产、十取其一、以供其宦竖、与其臣仆、';
W._1Sa8_16='且取尔仆婢、及少年之壮者、与尔之驴、以供其役、';
W._1Sa8_17='尔之羊群、十取其一、尔必为之仆隶、';
W._1Sa8_18='是时尔必因所简之王而呼吁、惟耶和华不俞允焉、';
W._1Sa8_19='民不听撒母耳言、曰、不然、我欲得王治我、';
W._1Sa8_20='使我同于列国、听我之讼、导我而出、为我而战、';
W._1Sa8_21='撒母耳闻民言、述于耶和华、';
W._1Sa8_22='耶和华谕之曰、可从其言、为之立王、撒母耳遂告以色列人曰、其各归邑、';
W._1Sa9_1='便雅悯人、有名基士者、乃亚斐亚玄孙、比歌拉曾孙、洗罗孙、亚别子也、甚为豪富、';
W._1Sa9_2='有子壮健俊秀、名曰扫罗、在以色列人中、俊秀为最、躯干修伟、自肩而上、高于凡民、';
W._1Sa9_3='其父基士失驴、谓子扫罗曰、汝携一仆、往寻厥驴、';
W._1Sa9_4='乃经以法莲山地、与沙利沙地、不得、又经沙琳地、亦不在彼、又经便雅悯地、亦未之见、';
W._1Sa9_5='至苏弗地、扫罗谓所偕之仆曰、不如旋归、恐父不驴之顾、而我是虑、';
W._1Sa9_6='曰、此邑有上帝仆、为众所尊、所言必应、莫若就之、庶几示我以当行之路、';
W._1Sa9_7='扫罗谓仆曰、如往、将以何物馈之、器中之粮已罄、无礼物以馈上帝仆、尚有何物乎、';
W._1Sa9_8='仆曰、我手有金一舍客勒四分之一、以馈上帝仆、求其示我以当行之路、';
W._1Sa9_9='昔以色列中、有人咨诹上帝、则曰、其来诣先见、盖今称先知、昔称先见也、';
W._1Sa9_10='扫罗曰、尔言善也、我侪往哉、遂诣上帝仆所在之邑、';
W._1Sa9_11='登入邑之阪、遇数少女出汲、问曰、先见在此乎、';
W._1Sa9_12='曰、然、即在尔前、当速往、彼今日至邑、因民在崇邱献祭、';
W._1Sa9_13='今彼未陟崇邱赴宴、尔入邑、必遇之、盖彼未临、则民不食、以其先祝嘏祭品、而后被请者食焉、尔其上、是时必遇之、';
W._1Sa9_14='二人遂上、入邑时、见撒母耳迎之而来、将陟崇邱、○';
W._1Sa9_15='扫罗未至前一日、耶和华示撒母耳曰、';
W._1Sa9_16='明日斯时、我遣便雅悯地之人就尔、尔必膏之、立为我民以色列之长、拯我民于非利士人手、盖我民之呼吁达于我前、我垂顾之、';
W._1Sa9_17='撒母耳见扫罗、耶和华谕之曰、我所言者、即斯人也、彼必统辖我民、';
W._1Sa9_18='扫罗就撒母耳于邑门、曰、请以先见之室告我、';
W._1Sa9_19='撒母耳曰、我即先见、尔其先我陟崇邱、今日与我共食、诘朝则任尔去、且以尔心所怀告尔、';
W._1Sa9_20='三日前所失之驴、尔毋庸虑、已获之矣、以色列所仰慕者谁乎、非尔及尔父全家乎、';
W._1Sa9_21='扫罗曰、我非便雅悯人、属以色列支派之至小者乎、便雅悯支派诸家之中、我家非至微者乎、曷与我言若是、';
W._1Sa9_22='撒母耳携扫罗与其仆入客堂、于被请者中、使坐首位、客约三十、';
W._1Sa9_23='撒母耳谓庖人曰、我所付尔、命尔别置之一脔、今其进之、';
W._1Sa9_24='庖人取腿、与其上所有、置扫罗前、撒母耳曰、此所存者、置于尔前食之、昔我宴宾、特为尔存之、以待斯时、是门扫罗与撒母耳共食、';
W._1Sa9_25='既下崇邱入邑、相叙于屋上、';
W._1Sa9_26='翌日夙兴、黎明时、撒母耳呼扫罗于屋上曰、起、我遣尔往、扫罗遂起、与撒母耳偕出、';
W._1Sa9_27='至于邑隅、撒母耳谓扫罗、命仆先行、仆既行、则又曰、尔暂立、我将使尔闻上帝之言焉、';
W._1Sa10_1='撒母耳取膏之瓶、倾于扫罗首、与之接吻、曰、此非耶和华膏尔为其业之长乎、';
W._1Sa10_2='尔今日离我、至便雅悯界之泄撒、近拉结墓、必遇二人、将告尔曰、所寻之驴已得、尔父不顾驴、而虑尔、曰、我为我子将若何、';
W._1Sa10_3='由此而往、至他泊之橡、必遇三人上伯特利、而觐上帝、一携三羔、一携三饼、一携革囊盛酒、';
W._1Sa10_4='彼将问尔安、给尔二饼、尔可受焉、';
W._1Sa10_5='后诣上帝之山、在彼有非利士人之汛、尔既抵邑、必遇先知一班、自崇邱而下、俱感灵而言、有琴鼗箫瑟在其前、';
W._1Sa10_6='耶和华之神必大临尔、尔则化为新人、同彼感灵而言、';
W._1Sa10_7='尔见此征、则相机而行、盖上帝偕尔、';
W._1Sa10_8='必先我下吉甲、我亦下就尔、献燔祭及酬恩祭、尔必待及七日、我至、以所当行示尔、';
W._1Sa10_9='扫罗转离撒母耳、上帝锡以新心、是日诸征咸应、';
W._1Sa10_10='扫罗与仆至基比亚、有先知一班迎之、上帝之灵大临扫罗、遂在先知中、感神而言、';
W._1Sa10_11='素识扫罗者、见其同先知感灵而言、则相语曰、基士之子何所遇耶、扫罗亦在先知中乎、';
W._1Sa10_12='斯处一人曰、孰为若辈之父、故成谚曰、扫罗亦在先知中乎、';
W._1Sa10_13='扫罗感灵而言已毕、则至崇邱、';
W._1Sa10_14='其叔问扫罗及仆曰、尔曹何往、曰、寻驴不遇、遂诣撒母耳、';
W._1Sa10_15='叔曰、撒母耳语尔之言、请以告我、';
W._1Sa10_16='扫罗曰、彼明告我、驴已得矣、惟撒母耳所言国事、不以告之、○';
W._1Sa10_17='撒母耳集民于米斯巴、诣耶和华、';
W._1Sa10_18='告以色列人曰、以色列之上帝耶和华云、昔我导尔出埃及、援尔于埃及人手、及虐尔之诸国、';
W._1Sa10_19='尔之上帝、救尔出诸灾祸艰苦者、尔今日弃之、谓曰、立王治我、今当循尔支派亿兆、进于耶和华前、';
W._1Sa10_20='撒母耳使以色列诸支派进前、而得便雅悯支派、';
W._1Sa10_21='使便雅悯支派、循其室家进前、而得玛特利家、后得基士子扫罗、索之不获、';
W._1Sa10_22='问于耶和华曰、其人至此乎、耶和华曰、彼匿于什物之间、';
W._1Sa10_23='乃趋而携之出、立于民中、躯干修伟、自肩而上、高于凡民、';
W._1Sa10_24='撒母耳谓民众曰、耶和华所简者、尔其观之、众民之中、无其匹也、民众呼曰、愿王万岁、○';
W._1Sa10_25='撒母耳以国之制度示民、录之于书、置于耶和华前、遣民各归其家、';
W._1Sa10_26='扫罗亦往基比亚、归其第、为上帝所感者、成群从之、';
W._1Sa10_27='有匪徒曰、斯人焉能拯我、遂藐视之、不馈礼物、扫罗置若罔闻、';
W._1Sa11_1='亚扪人拿辖上、建营以攻基列雅比、雅比人谓拿辖曰、与我立约、我则事尔、';
W._1Sa11_2='拿辖曰、与尔立约、必有所凭、即抉尔众右目、以辱以色列众、';
W._1Sa11_3='雅此长老曰、予我七日之限、俾我遣使至以色列四境、如无援者、我则出降、';
W._1Sa11_4='使者至扫罗所居之基比亚、以此告民、民咸举声号哭、';
W._1Sa11_5='扫罗自田驱牛而归、问曰、民遭何事而哭、众以雅比人之言告之、';
W._1Sa11_6='扫罗闻之、大感于上帝之神、怒甚、';
W._1Sa11_7='取牛一双脔之、遣使遍送于以色列四境、曰、不出而从扫罗撒母耳者、待其牛亦若是、耶和华使民恐惧、乃咸出、如一人焉、';
W._1Sa11_8='扫罗在比色核其数、以色列人三十万、犹大人三万、';
W._1Sa11_9='遂语使者曰、告基列雅比人云、明日亭午、尔必得援、使者反告、雅比人悦、';
W._1Sa11_10='谓拿辖曰、明日我将出降、可从所欲以待我、';
W._1Sa11_11='翌日、扫罗分民为三队、晨更时、入亚扪营击之、迨及亭午、存者四散、无二人在一处者、';
W._1Sa11_12='民谓撒母耳曰、言扫罗焉能治我者谁乎、当携之至、我致之死、';
W._1Sa11_13='扫罗曰、今日耶和华于以色列中施行拯救、一人亦不可杀、○';
W._1Sa11_14='撒母耳谓民曰、我侪其往吉甲、在彼复建其国、';
W._1Sa11_15='众民遂往吉甲、于耶和华前、立扫罗为王、献酬恩祭于耶和华、扫罗与以色列众、欣喜不胜、';
