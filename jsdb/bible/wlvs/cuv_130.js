W._Jhn13_1='逾越节前、耶稣知离世归父时至、既爱在世之属己者、终亦爱之、';
W._Jhn13_2='席间、魔既以卖耶稣之意、置于西门子加略人犹大之心、';
W._Jhn13_3='耶稣知父已畀万物于其手、且知其出于上帝、归于上帝、';
W._Jhn13_4='遂离席解衣、取巾自束、';
W._Jhn13_5='注水于盘、濯门徒足、以所束之巾拭之、';
W._Jhn13_6='比及西门彼得、彼得曰、主、濯我足乎、';
W._Jhn13_7='耶稣曰、我所为者、尔今不识、后则知之、';
W._Jhn13_8='彼得曰、尔终毋濯我足、曰、我不尔濯、尔则与我无与、';
W._Jhn13_9='西门彼得曰、主、不止我足、即我手与首、亦然、';
W._Jhn13_10='耶稣曰、既浴者、祇须濯足、则全洁矣、尔曹乃洁、但不尽然耳、';
W._Jhn13_11='盖耶稣知将卖己者为谁、故曰、不尽洁也、○';
W._Jhn13_12='濯毕、衣而复坐、曰、我所行者、尔知之乎、';
W._Jhn13_13='尔称我为师、为主、尔之言然、盖我是也、';
W._Jhn13_14='我为主、为师、犹濯尔足、则尔曹亦宜相濯足也、';
W._Jhn13_15='盖我以模楷示尔、使尔如我所行而行焉、';
W._Jhn13_16='我诚语汝、仆不大于主、使者不大于使之者、';
W._Jhn13_17='尔若知此而行之、则福矣、';
W._Jhn13_18='我言非概指尔众、我所选者我知之、但使经得验、同我食饼者、举踵敌我也、';
W._Jhn13_19='今事未成、我先告尔、俾及既成、可信我为基督、';
W._Jhn13_20='我诚语汝、接我所遣者、即接我、接我者、即接遣我者也、○';
W._Jhn13_21='耶稣言此、心则忧忡、证曰、我诚语汝、尔中一人将卖我矣、';
W._Jhn13_22='门徒相视、不知所言者谁、';
W._Jhn13_23='有一为耶稣所爱者、适倚其怀、';
W._Jhn13_24='西门彼得颔示之、盖谓告我侪所言者谁也、';
W._Jhn13_25='乃依耶稣胸问曰、主、谁欤、';
W._Jhn13_26='耶稣曰、我濡片食而予之者是也、遂濡片食、予西门子加略人犹大、';
W._Jhn13_27='犹大受片食后、撒但入之、耶稣语之曰、尔所为者速为之、';
W._Jhn13_28='同席者、无人知其何以言此、';
W._Jhn13_29='或意因犹大职橐、使市节筵所需、抑使济贫也、';
W._Jhn13_30='犹大受片食亟出、时已夜矣、○';
W._Jhn13_31='既出、耶稣曰、今也人子荣、上帝亦因之而荣、';
W._Jhn13_32='上帝将于己荣之、且速荣之、';
W._Jhn13_33='小子乎、我尚暂偕尔、尔将寻我、昔我语犹太人、我所往、尔不能至、今亦如是语尔也、';
W._Jhn13_34='我以新诫予尔、令尔相爱、如我爱尔、尔亦相爱也、';
W._Jhn13_35='尔若相爱、则人皆识尔为我徒也、○';
W._Jhn13_36='西门彼得曰、主何往、耶稣曰、我所往、尔今不能从、后将从之、';
W._Jhn13_37='彼得曰、主、今何不能从尔乎、我欲为尔捐生、';
W._Jhn13_38='耶稣曰、尔为我捐生乎、我诚语汝、鸡尚未鸣、尔将三言不识我矣、';
W._Jhn14_1='尔心勿忧、既信上帝、亦宜信我、';
W._Jhn14_2='我父家多第宅、否则我必先告尔、我往、乃备尔所居耳、';
W._Jhn14_3='若往备之、则复来接尔归我、我所在、尔亦在焉、';
W._Jhn14_4='我所往、尔知其途、';
W._Jhn14_5='多马曰、主、尔所往、我且不知、焉知其途乎、';
W._Jhn14_6='耶稣曰、我即途也、诚也、生也、非由我、则无人诣父、';
W._Jhn14_7='尔若识我、则亦识我父、今而后尔识之、且曾见之、';
W._Jhn14_8='腓力曰、主、以父示我侪、足矣、';
W._Jhn14_9='耶稣曰、腓力、我偕尔如是之久、尔犹不识我乎、见我即见父、尔何言以父示我耶、';
W._Jhn14_10='我在父中、父在我中、尔弗信乎、我语尔者、非由己而言、乃恒在我中之父行厥行也、';
W._Jhn14_11='我在父中、父在我中、尔宜信之、否则以所行者信我、';
W._Jhn14_12='我诚语汝、信我者将行我之行、且行大于斯者、以我归父也、';
W._Jhn14_13='尔以我名求者、我必成之、俾父以子而荣、';
W._Jhn14_14='尔以我名求于我者、我必成之、';
W._Jhn14_15='尔若爱我、必守我诫、';
W._Jhn14_16='我将求父、父必别以保惠师予尔、使之永偕尔也、';
W._Jhn14_17='即真理之神、世不能纳、以弗之见、且弗之识、惟尔识之、以其恒偕尔、且将在尔衷、';
W._Jhn14_18='我不遗尔为孤子、我必就尔、';
W._Jhn14_19='顷之、世不复见我、惟尔见我、以我生、尔亦必生、';
W._Jhn14_20='是时也、尔将知我在父中、尔在我中、我在尔中、';
W._Jhn14_21='有我诫而守之者、即爱我、爱我者、必见爱于我父、我亦爱之、且以己显示之、';
W._Jhn14_22='有犹大者、非加略之犹大、曰、主、显示我侪、而不显示于世何也、';
W._Jhn14_23='耶稣曰、人若爱我、必守我道、我父必爱之、我侪就而偕居焉、';
W._Jhn14_24='不爱我者、不守我道、尔所闻者非我道、乃遣我之父之道也、○';
W._Jhn14_25='我偕尔居时、言此于尔、';
W._Jhn14_26='惟保惠师、即父因我名将遣之圣神、必以万事训尔、且令尔悉忆我所语尔者、';
W._Jhn14_27='我遗尔以安、以我之安予尔、我所予、非如世所予、尔心勿忧、勿惧、';
W._Jhn14_28='尔尝闻我云、我往而复就尔、尔若爱我、则以我归父而喜、以父大于我也、';
W._Jhn14_29='今事未成、我先告尔、俾及既成、尔可信之、';
W._Jhn14_30='此后、我与尔无多言、盖此世之君将至、彼于我无与也、';
W._Jhn14_31='但使世知我爱父、循父所命而行焉、起、我侪其去此、';
W._Jhn15_1='我为真葡萄树、我父为场师、';
W._Jhn15_2='凡在我之枝、而不实者、则去之、实则洁之、使实尤繁也、';
W._Jhn15_3='今尔曹因我语尔之言而洁矣、';
W._Jhn15_4='尔宜恒在我中、我亦在尔中、若枝不恒在树、不能自实、尔不恒在我、亦然、';
W._Jhn15_5='我为葡萄树、尔为枝、恒在我中、我亦在彼中者、则结实孔繁、盖外乎我、尔无能为也、';
W._Jhn15_6='不恒在我者、犹枝见弃而槁、人拾而投于火焚之、';
W._Jhn15_7='若尔恒在我中、我言恒在尔中、凡尔所欲、求则成之、';
W._Jhn15_8='尔结实孔繁、我父于此而荣、而尔乃为我徒也、';
W._Jhn15_9='如父爱我、我亦爱尔、尔宜恒在我之爱中、';
W._Jhn15_10='尔守我诫、则恒在我爱、如我守父诫、而恒在其爱矣、';
W._Jhn15_11='我以是语尔、俾我之喜在尔中、俾尔之喜得盈也、';
W._Jhn15_12='尔宜相爱、如我爱尔、此我诫也、';
W._Jhn15_13='人为友捐生、爱莫大于此者、';
W._Jhn15_14='尔若行我所命、即我友也、';
W._Jhn15_15='今而后我不谓尔为仆、盖仆不知其主所行、乃谓尔为友、因所闻于父者、已悉示尔、';
W._Jhn15_16='非尔选我、乃我选尔立尔、俾尔往而结实、且俾尔实恒存、致尔以我名求父者、父则赐尔、';
W._Jhn15_17='我以此命尔、使尔相爱、';
W._Jhn15_18='世若恶尔、尔知其先已恶我、';
W._Jhn15_19='尔若属世、世必爱属己者、尔非属世、乃我选尔出乎世、故世恶尔焉、';
W._Jhn15_20='宜忆我言云、仆不大于主、人若窘逐我、亦将窘逐尔、若守我言、亦将守尔言矣、';
W._Jhn15_21='人将因我名悉以是加尔、不识遣我者故也、';
W._Jhn15_22='若我未来诲之、彼则无罪、今其罪无可诿矣、';
W._Jhn15_23='恶我者、亦恶我父、';
W._Jhn15_24='我若未于其中行人所未行者、彼则无罪、今彼于我及父、且见且恶矣、';
W._Jhn15_25='此乃应其律所载云、彼无故恶我也、';
W._Jhn15_26='但我自父将遣于尔之保惠师、即出于父真理之神、既至、必为我证、';
W._Jhn15_27='尔亦为证、以尔自始偕我也、';
W._Jhn16_1='我以此语尔、免尔倾覆、';
W._Jhn16_2='人将逐尔出会、且时将至、杀尔者、自以为事上帝也、';
W._Jhn16_3='如是、因其未识父与我也、';
W._Jhn16_4='我以是语尔、时至、俾尔忆及我尝言之、初未以此语尔者、以我偕尔也、';
W._Jhn16_5='我今归于遣我者、尔中无人问我何往、';
W._Jhn16_6='第因我以是语尔、忧充尔心矣、';
W._Jhn16_7='然我以诚语尔、我往、则益尔、不往、保惠师弗来、往则遣之就尔、';
W._Jhn16_8='至则以罪、以义、以鞫、使世自讼、';
W._Jhn16_9='以罪、因其弗信我、';
W._Jhn16_10='以义、因我归父、尔不复见我、';
W._Jhn16_11='以鞫、因斯世之君见鞫也、';
W._Jhn16_12='我尚有多端语尔、但尔今弗克胜之、';
W._Jhn16_13='迨真理之神至、将导尔悉明真理、盖彼非由己而言、乃言其所闻、且以将来者示尔、';
W._Jhn16_14='彼将荣我、盖以取于我者示尔也、';
W._Jhn16_15='凡父所有者、即我有、故曰、以取于我者示尔也、';
W._Jhn16_16='顷之、尔不见我、又顷之、尔复见我、';
W._Jhn16_17='其徒或相语曰、彼云、顷之不见我、又顷之复见我、且云、因我归父、此言何也、';
W._Jhn16_18='又曰、顷之云者、何也、我不知其所谓也、';
W._Jhn16_19='耶稣知其欲问、遂曰、我言顷之尔不见我、又顷之尔复见我、尔以此相诘乎、';
W._Jhn16_20='我诚语汝、尔将哭而哀、世将喜、尔将忧、然尔忧必易为乐也、';
W._Jhn16_21='妇临产则忧、因其期至、既诞、不复忆其苦、喜有人生于世也、';
W._Jhn16_22='如是尔今有忧、然我复见尔、尔心将喜、且尔之喜、无人夺之、';
W._Jhn16_23='其时、尔无所问于我、我诚语汝、尔若有求于父、父将以我名赐尔、';
W._Jhn16_24='尔未尝以我名而求、求则必得、致尔之乐盈焉、○';
W._Jhn16_25='凡此、我曾以喻语尔、时至、我不复以喻语尔、乃以父明示于尔、';
W._Jhn16_26='其时、尔将以我名而求、我不曰、我将为尔祈父、';
W._Jhn16_27='盖父自爱尔、以尔爱我、且信我出于父也、';
W._Jhn16_28='我出于父而临世、复离世而归父、';
W._Jhn16_29='门徒曰、今尔明言、不以喻矣、';
W._Jhn16_30='我今知尔乃无不知、无须人问、是以信尔自上帝出也、';
W._Jhn16_31='耶稣曰、今尔信乎、';
W._Jhn16_32='时将至、且已至矣、尔将离散、各归其所、遗我独在、然我非独在、父偕我也、';
W._Jhn16_33='我以此语尔、俾尔于我而安、尔在世有难、然当毅然、我已胜世矣、';
W._Jhn17_1='耶稣言竟、举目仰天曰、父欤、时至矣、祈荣尔子、致子荣尔、';
W._Jhn17_2='如尔予子以权、以治凡有血气者、俾子以永生予尔所予之者、';
W._Jhn17_3='永生也者、识尔为唯一之真上帝、与尔所遣之耶稣基督也、';
W._Jhn17_4='我已荣尔于地、尔所委我行者、我已成之矣、';
W._Jhn17_5='父欤、今使我与尔偕荣、即创世之先、与尔共有之荣也、';
W._Jhn17_6='尔自世予我之人、我已以尔名示之、彼原属尔、尔以予我、而彼已守尔道也、';
W._Jhn17_7='今彼知尔所予我者、悉由于尔、';
W._Jhn17_8='盖尔授我之言、我授于彼、而彼受之、知我诚由尔出、且信尔遣我也、';
W._Jhn17_9='我为彼祈、不为世祈、惟为尔所予我者、以其属尔也、';
W._Jhn17_10='凡属我者属尔、属尔者属我、我于彼而荣矣、';
W._Jhn17_11='今而后、我不在世、彼在世、我归尔、圣父欤、尔所予我者、祈于尔名保之、俾其为一、如尔我然、';
W._Jhn17_12='我偕彼之时、曾于尔所予我之名保之、且守之、中无所亡、惟沦亡之子耳、以应经言也、';
W._Jhn17_13='今我归尔、而言此于世、致我之乐盈于彼焉、';
W._Jhn17_14='我以尔道授之、而世恶之、以其不属世、如我不属世然、';
W._Jhn17_15='我非祈尔取之离世、乃保之脱恶也、';
W._Jhn17_16='彼不属世、如我不属世然、';
W._Jhn17_17='祈尔圣之以真理、尔道乃真理也、';
W._Jhn17_18='尔遣我入世、我亦遣彼入世、';
W._Jhn17_19='我为彼而圣、使彼亦以真理而圣、';
W._Jhn17_20='我不仅为彼祈、亦为因其言而信我者祈、';
W._Jhn17_21='使皆为一、如父在我中、我在父中、使彼亦在我侪中、令世信尔遣我也、';
W._Jhn17_22='尔予我之荣、我已予彼、使之为一、如尔我为一然、';
W._Jhn17_23='我于彼中、尔于我中、使之成全于一、致世知尔遣我、且爱彼如爱我焉、';
W._Jhn17_24='父欤、尔所予我者、愿于我所在、彼亦偕在、见尔赐我之荣、盖创世之先、尔已爱我矣、';
W._Jhn17_25='义哉父乎、世弗尔知、惟我知尔、斯人亦知尔遣我也、';
W._Jhn17_26='我既以尔名示之、又将示之、致尔爱我之爱在彼中、我亦在彼中矣、';
W._Jhn18_1='耶稣言竟、偕门徒出、越汲沦溪、有一园、入焉、';
W._Jhn18_2='卖耶稣之犹大、亦识其处、因耶稣偕门徒屡集于彼也、';
W._Jhn18_3='犹大率卒一队、与祭司诸长法利赛人之隶、以炬、以灯、以械而至、';
W._Jhn18_4='耶稣知事将及己、出而问曰、尔谁寻耶、';
W._Jhn18_5='曰、拿撒勒人耶稣、耶稣曰、我是也、卖之之犹大、亦偕众而立、';
W._Jhn18_6='耶稣一言我是、众退却而仆地、';
W._Jhn18_7='耶稣复问曰、尔谁寻耶、曰、拿撒勒人耶稣、';
W._Jhn18_8='耶稣曰、已告尔我是矣、若寻我、则容斯众去、';
W._Jhn18_9='是为验其前言云、尔予我者、未亡其一也、';
W._Jhn18_10='西门彼得拔佩刀、击大祭司之仆、削其右耳、仆名马勒古、';
W._Jhn18_11='耶稣语彼得曰、韬尔刀、父予我之杯、我不饮乎、○';
W._Jhn18_12='于是队卒与千夫长、及犹太人之隶、执耶稣系之、';
W._Jhn18_13='先曳至亚那乃是岁大祭司该亚法之妻父也、';
W._Jhn18_14='该亚法者、即曾与犹太人议云、一人代民死、乃有益者也、○';
W._Jhn18_15='西门彼得从耶稣、又一门徒从之、乃素为大祭司所识者、同入大祭司院、';
W._Jhn18_16='彼得立于门外、大祭司所识之门徒、出语司门之婢、引彼得入、';
W._Jhn18_17='婢谓彼得曰、尔亦斯人之徒乎、曰、非也、';
W._Jhn18_18='众仆与隶、因寒炽岸、立而向火、彼得亦偕之向火、○';
W._Jhn18_19='大祭司以其门徒与训诲诘耶稣、';
W._Jhn18_20='耶稣曰、我明言于世、恒训于会堂及殿、即犹太人恒集之处、隐中则无所言、';
W._Jhn18_21='胡为问我、可问闻于我者、我与之言何、彼皆知也、';
W._Jhn18_22='耶稣言此、旁立一隶批之、曰、尔若是对大祭司乎、';
W._Jhn18_23='耶稣曰、我言若非、可证其非、若是、何批我耶、';
W._Jhn18_24='亚那解之至大祭司该亚法、仍系焉、○';
W._Jhn18_25='西门彼得立而向火、或谓之曰、尔亦其徒乎、彼得弗承、曰、非也、';
W._Jhn18_26='有大祭司之仆、即彼得削其耳者之戚属、曰、我非见尔偕彼于园乎、';
W._Jhn18_27='彼得复不承、鸡即鸣矣、○';
W._Jhn18_28='平旦、众曳耶稣、自该亚法至公廨、众弗入、以免受污、不得食逾越节筵也、';
W._Jhn18_29='彼拉多出、谓众曰、以何事讼斯人乎、';
W._Jhn18_30='对曰、彼若非行恶者、我侪则不付于尔矣、';
W._Jhn18_31='彼拉多曰、尔自取之、依尔律鞫之、犹太人曰、我侪杀人、不合于律、';
W._Jhn18_32='此乃验耶稣所言、示其将如何而死也、○';
W._Jhn18_33='彼拉多复入公廨、召耶稣语之曰、尔乃犹太人王乎、';
W._Jhn18_34='耶稣曰、尔此言由己欤、抑他人告尔欤、';
W._Jhn18_35='彼拉多曰、我岂犹太人乎、尔民与祭司诸长付尔于我、尔所为者何也、';
W._Jhn18_36='耶稣曰、我国非属斯世、若然、则我之臣必战、免我见付于犹太人、但今我国非由斯世耳、';
W._Jhn18_37='彼拉多曰、然则尔为王乎、曰、尔言我为王、我为此而生、为此临世、以证真理、属真理者、悉听我言、彼拉多曰、真理维何、○';
W._Jhn18_38='言竟、复出谓犹太人曰、我不见其有何辜也、';
W._Jhn18_39='但尔有例、至逾越节为尔释一囚、尔欲我释犹太人王乎、';
W._Jhn18_40='众复呼曰、非斯人、巴拉巴耳、巴拉巴者、盗也、';
W._Jhn19_1='彼拉多遂取耶稣鞭之、';
W._Jhn19_2='士卒编棘冕、冠其首、衣以紫袍、';
W._Jhn19_3='曰、犹太人王安哉、遂批之、';
W._Jhn19_4='彼拉多复出语众曰、我引之出就尔、令尔知我不见其有何辜也、';
W._Jhn19_5='于是耶稣冠棘冕、衣紫袍而出、彼拉多谓众曰、试观斯人、';
W._Jhn19_6='祭司诸长、及众隶见之、呼曰、钉之十架、钉之十架、彼拉多曰、尔自钉之、我不见其有何辜也、';
W._Jhn19_7='犹太人曰、我侪有律、依律彼当死、以其擅为上帝子也、';
W._Jhn19_8='彼拉多闻之、益惧、';
W._Jhn19_9='复入公廨、谓耶稣曰、尔奚自、耶稣弗答、';
W._Jhn19_10='彼拉多曰、尔弗与我言乎、岂不知我有权释尔、亦有权钉尔于十架乎、';
W._Jhn19_11='耶稣曰、非自上赐尔、尔则无权于我、故以我付尔者、罪尤大也、';
W._Jhn19_12='由是彼拉多思何以释之、犹太人呼曰、尔释斯人、非忠于该撒、凡擅谓为王者、叛该撒也、';
W._Jhn19_13='彼拉多闻之、引耶稣出、升公座、其处称铺石、希伯来音、曰厄巴大、';
W._Jhn19_14='时乃备逾越节之日、约日中、彼拉多谓犹太人曰、试观尔王、';
W._Jhn19_15='众呼曰、去之、去之、钉之十架、彼拉多曰、我以尔王钉十架乎、祭司诸长对曰、该撒而外、我无王也、';
W._Jhn19_16='遂以耶稣付于众、以钉十架、○';
W._Jhn19_17='众曳之、耶稣自负十架而出、至一地、名髑髅处、希伯来音、曰各各他、';
W._Jhn19_18='在彼钉之十架、同钉二人、一左一右、耶稣在中、';
W._Jhn19_19='彼拉多书标置于十架、曰、犹太人王、拿撒勒人耶稣、';
W._Jhn19_20='犹太人多读此标、因耶稣钉处近邑、且以希伯来、罗马、希利尼文书之、';
W._Jhn19_21='犹太祭司诸长谓彼拉多曰、勿书犹太人王、惟书自谓犹太人王、';
W._Jhn19_22='彼拉多曰、我所书者、已书之矣、○';
W._Jhn19_23='士卒既钉耶稣于十架、取其衣四分之、各得其一、又取其里衣、此衣无缝、乃自上浑织而成者、';
W._Jhn19_24='士卒相语曰、勿裂之、鬬观谁得、使应经所云、彼分我衣、而鬬我服、斯事士卒果行之、';
W._Jhn19_25='耶稣之母、与其母之姊妹、及革流巴之妻马利亚、并抹大拉之马利亚、近耶稣十架而立、';
W._Jhn19_26='耶稣见其母及所爱之徒立于旁、谓母曰、媪欤、视尔子、';
W._Jhn19_27='又谓厥徒曰、视尔母、自是厥徒接之以归、○';
W._Jhn19_28='耶稣知诸事既成、致验经言、乃曰、我渴矣、';
W._Jhn19_29='在彼有器、满盛以酰、或以海绒浸之、束于牛膝草茎、递至其口、';
W._Jhn19_30='耶稣受酰、曰、成矣、遂俯首归其神焉、○';
W._Jhn19_31='时乃备节之日、犹太人不欲安息日留尸于十架、盖此安息日、乃大日也、遂求彼拉多令折其胫而去之、';
W._Jhn19_32='士卒至、将与之同钉者、以次折其胫、';
W._Jhn19_33='及耶稣、见其已死、不折之、';
W._Jhn19_34='惟一卒以戈刺其胁、血与水即出焉、';
W._Jhn19_35='见者证之、其证乃真、自知其言真、俾尔亦信也、';
W._Jhn19_36='斯事悉成、以应经言、其骨无一见折也、';
W._Jhn19_37='又一经言、众将视其所刺者、○';
W._Jhn19_38='此后、有亚利马太约瑟者、耶稣门徒也、因畏犹太人、隐讳之、求彼拉多、俾取耶稣尸、彼拉多许之、遂往取焉、';
W._Jhn19_39='又有尼哥底母、即昔夜就耶稣者也、携没药和沈香约百斤而来、';
W._Jhn19_40='若辈遂取耶稣尸、以枲布加香品裹之、循犹太人葬例也、';
W._Jhn19_41='钉十架之处有园、中有新墓、从未葬人者、';
W._Jhn19_42='因犹太人备节之日、且墓迩、故葬耶稣于彼焉、';
W._Jhn20_1='七日之首日昧爽、抹大拉之马利亚至墓、见石自墓而移、';
W._Jhn20_2='遂趋诣西门彼得、及耶稣所爱之徒曰、人取主出墓、不知置于何处、';
W._Jhn20_3='彼得与斯徒遂出适墓、';
W._Jhn20_4='二人并趋、斯徒越彼得而先至、';
W._Jhn20_5='俯视墓中、见枲布在焉、但未入、';
W._Jhn20_6='西门彼得随至、入墓、见枲布在、';
W._Jhn20_7='而裹首之巾、不与枲布同在、别卷一处、';
W._Jhn20_8='先至墓之门徒亦入、见而信之、';
W._Jhn20_9='盖众犹未识经意、彼必自死复起也、';
W._Jhn20_10='于是二徒各归其家、○';
W._Jhn20_11='马利亚立墓外而哭、哭时、俯视墓中、';
W._Jhn20_12='见天使二、衣白衣、坐于耶稣尸身所卧之处、一在首、一在足、';
W._Jhn20_13='谓马利亚曰、妇欤、何哭耶、对曰、人取我主去、不知置于何处、';
W._Jhn20_14='言毕、反身见耶稣立、不知其为耶稣也、';
W._Jhn20_15='耶稣曰、妇欤、何哭耶、尔谁寻乎、马利亚意其为司园者、曰、主欤、尔若舁之去、请告我置于何处、我将取之、';
W._Jhn20_16='耶稣曰、马利亚乎、马利亚转身、以希伯来音曰、拉波尼、即夫子也、';
W._Jhn20_17='耶稣曰、勿扪我、以我尚未升至父、惟往语我兄弟云、我升至我父、亦尔父、我上帝、亦尔上帝、';
W._Jhn20_18='抹大拉之马利亚往告门徒曰、我已见主矣、又以耶稣语己之事告之、○';
W._Jhn20_19='是日乃七日之首日、既暮、门徒所在、其门已闭、畏犹太人故也、耶稣至、立于中曰、愿尔曹安、';
W._Jhn20_20='言竟、以手与胁示之、门徒见主、则喜、';
W._Jhn20_21='耶稣又曰、愿尔曹安、我遣尔、如父遣我、';
W._Jhn20_22='遂嘘于众曰、受圣神、';
W._Jhn20_23='尔于何人之罪、赦则赦矣、存则存矣、○';
W._Jhn20_24='有多马称低土马者、十二徒之一也、耶稣至时、未同在焉、';
W._Jhn20_25='诸徒语之曰、我已见主矣、多马曰、我不见其手中钉迹、以指探之、手探其胁、必不信也、○';
W._Jhn20_26='越八日、门徒复集、多马与焉、门已闭、耶稣至、立于中曰、愿尔曹安、';
W._Jhn20_27='谓多马曰、伸尔指、视我手、伸尔手、探我胁、勿疑、宜信也、';
W._Jhn20_28='多马对曰、我主、我上帝哉、';
W._Jhn20_29='耶稣曰、多马欤、盖尔见我固信、未见而信者福矣、○';
W._Jhn20_30='耶稣于门徒前、又多行异迹、是书未录、';
W._Jhn20_31='第录此、俾尔得信耶稣为基督、为上帝子、信之、则以其名而得生焉、';
W._Jhn21_1='厥后、耶稣在提比哩亚海滨、复见于门徒、其见如左、';
W._Jhn21_2='西门彼得、多马称低土马、加利利之迦拿人拿但业、西庇太二子、又有二徒同在、';
W._Jhn21_3='西门彼得谓众曰、我往渔焉、众曰、我亦偕往、遂出登舟、是夜无所获、';
W._Jhn21_4='既旦、耶稣立于岸、门徒不知其为耶稣也、';
W._Jhn21_5='耶稣曰、小子、有食乎、对曰、无、';
W._Jhn21_6='曰、施网舟右则得之、遂施网、而不克举、鱼多故也、';
W._Jhn21_7='耶稣所爱之徒谓彼得曰、主也、西门彼得一闻是主、因裸、则束外衣、下于海、';
W._Jhn21_8='其余门徒、以去岸不远、约二百肘、遂驾小舟、曳其网之鱼而至、';
W._Jhn21_9='甫登岸、即见有炽炭、上有鱼与饼、';
W._Jhn21_10='耶稣谓之曰、尔甫获之鱼、取数尾来、';
W._Jhn21_11='西门彼得遂往、曳网上岸、内牣大鱼百五十有三、鱼虽多而网弗裂、';
W._Jhn21_12='耶稣曰、来食、门徒无敢问尔为谁者、盖知其为主也、';
W._Jhn21_13='耶稣前、取饼予众、鱼亦如之、';
W._Jhn21_14='耶稣自死而起、见于门徒者、此其三也、○';
W._Jhn21_15='食毕、耶稣谓西门彼得曰、约翰子西门、尔较斯众尤爱我乎、对曰、主、然、尔知我爱尔矣、曰、饲我羔、';
W._Jhn21_16='又谓之曰、约翰子西门、尔爱我乎、对曰、主、然、尔知我爱尔矣、曰、牧我羊、';
W._Jhn21_17='三谓之曰、约翰子西门、尔爱我乎、彼得因耶稣三言尔爱我乎、则忧、曰、主、尔无不知、尔知我爱尔矣、耶稣曰、饲我羊、';
W._Jhn21_18='我诚语汝、尔少时、自束带、随欲而往、及老、将伸手见束于人、曳至不欲往之处、';
W._Jhn21_19='耶稣此言、乃指彼得将如何而死、以荣上帝也、言毕、则曰、从我、';
W._Jhn21_20='彼得转身、见耶稣所爱之徒从之、即飧时倚耶稣胸、问卖主为谁者也、';
W._Jhn21_21='遂问耶稣曰、主、斯人将如何、';
W._Jhn21_22='耶稣曰、我若欲其待我来、与尔何涉、尔其从我、';
W._Jhn21_23='故兄弟中相传、谓此徒不死、然耶稣非言其不死、第言我若欲其待我来、与尔何涉耳、○';
W._Jhn21_24='证此而书之者、即此徒、我侪知其证真也、○';
W._Jhn21_25='夫耶稣所行、更有多焉者、若逐一书之、我意所录之书、世不胜载矣、';
