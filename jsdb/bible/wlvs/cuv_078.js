W._Ecc1_1='耶路撒冷王大卫子、传道者之言、○';
W._Ecc1_2='传道者曰、虚空之虚空、虚空之虚空、万事虚空、';
W._Ecc1_3='人于日下所劳力之操作、何益之有、';
W._Ecc1_4='一代既往、一代又来、大地永存、';
W._Ecc1_5='日出日入、速返其所出、';
W._Ecc1_6='风向南吹、转而北行、回旋无息、返其原道、';
W._Ecc1_7='诸川汇海、而海不盈、川流所出、复归其处、';
W._Ecc1_8='万物困乏、言之不尽、目睹之而不餍、耳闻之而不盈、';
W._Ecc1_9='事既有、必复有之、事既为、必复为之、日下无有新事、';
W._Ecc1_10='人岂能指一事曰、试观此乃新事、我侪以前之世、已有之矣、';
W._Ecc1_11='已往之世、无记忆者、将来之世、后亦不记忆之、○';
W._Ecc1_12='我传道者、在耶路撒冷为以色列王、';
W._Ecc1_13='专心用智考察天下所为之事、则知此为苦任、乃上帝畀于世人、以之为务、';
W._Ecc1_14='我见日下所为之事、悉属虚空、莫非捕风、';
W._Ecc1_15='曲者不能直、缺者不能数、';
W._Ecc1_16='我心自谓、我获大智、胜于先我在耶路撒冷者、我心多历智识、';
W._Ecc1_17='我复专心以明智慧、而知狂妄愚蒙、乃觉亦属捕风、';
W._Ecc1_18='盖智慧多、则愁苦亦多、知识增、则忧戚亦增也、';
W._Ecc2_1='我心自谓、其来、我以逸乐试尔、可享福祉、斯亦虚空、';
W._Ecc2_2='我谓嬉笑为狂、逸乐何益、';
W._Ecc2_3='我心思维、酌酒以快我身、而心仍为智慧所导、又思持守愚拙、知天下人毕生所行、孰为美善、';
W._Ecc2_4='我兴巨工、为己建屋、植葡萄园、';
W._Ecc2_5='治园囿、而植诸果于其中、';
W._Ecc2_6='凿池沼、以灌树木而养之、';
W._Ecc2_7='购仆婢、亦有生于我家者、复有牛羊成群、胜于先我在耶路撒冷者、';
W._Ecc2_8='且积金银、及诸王诸州之珍宝、又得伶人歌女、及人所悦者、姬妾众多、';
W._Ecc2_9='我寖昌大、胜于先我在耶路撒冷者、而我之智慧尚存、';
W._Ecc2_10='我目所欲者、我不阻之、我心所悦者、我不禁之、我所劳者、我心乐之、此即由劳所获之值也、';
W._Ecc2_11='我观我手所作诸工、及劳力之操作、乃知悉属虚空、莫非捕风、于日下无所裨益、○';
W._Ecc2_12='我转观智慧、狂妄愚蒙、后乎王而至者、将何能为、仅循所曾为者而为之耳、';
W._Ecc2_13='我知智愈于愚、犹光愈于暗、';
W._Ecc2_14='智者明于目、愚者行于暗、我知其终、所遇一也、';
W._Ecc2_15='我心自谓、愚者所遭、我亦将遭之、我虽多智、有何益哉、我心自谓、斯亦虚空、';
W._Ecc2_16='智者愚者、永不见忆、盖至来日、皆必遗忘、噫、智者之死、曷同于愚者哉、';
W._Ecc2_17='我遂恶生、因于日下经营、乃为烦恼、悉属虚空、莫非捕风、';
W._Ecc2_18='我恶我于日下劳力操作、盖所得者、必遗于我后也、';
W._Ecc2_19='彼为智为愚、孰克知之、我于日下以智劳力操作者、彼必主之、斯亦虚空、';
W._Ecc2_20='我遂转念、于日下劳力之操作、使心失望、';
W._Ecc2_21='有以智识技能、劳而得者、遗于未劳者为业、斯亦虚空、害莫大焉、';
W._Ecc2_22='人于日下身劳心烦、何所得耶、';
W._Ecc2_23='毕生忧戚、所劳皆为愁苦、夜不心安、斯亦虚空、○';
W._Ecc2_24='人式食式饮、享福于操作、无善于此、依我观之、亦由上帝手也、';
W._Ecc2_25='论食与享、孰能胜于我乎、';
W._Ecc2_26='彼所悦者、锡以智慧、知识欢乐、惟以忧劳加于罪人、使其所收所积、归于上帝所悦者、斯亦虚空、乃为捕风、';
W._Ecc3_1='凡事各有其时、天下诸务、咸有厥期、';
W._Ecc3_2='生有其时、没有其时、植有其时、拔所植者、亦有其时、';
W._Ecc3_3='杀有其时、医有其时、毁有其时、建有其时、';
W._Ecc3_4='哭有其时、笑有其时、哀有其时、舞有其时、';
W._Ecc3_5='掷石有其时、积石有其时、怀抱有其时、不抱有其时、';
W._Ecc3_6='寻有其时、失有其时、存有其时、弃有其时、';
W._Ecc3_7='裂有其时、缝有其时、默有其时、言有其时、';
W._Ecc3_8='爱有其时、恶有其时、战有其时、和有其时、';
W._Ecc3_9='操作者之劳力、何益之有、○';
W._Ecc3_10='我见上帝畀人苦任、以之为务、';
W._Ecc3_11='彼造诸物、皆适其时、无不美善、置悠久之念于人心、然其所为、自始至终、人莫能测、';
W._Ecc3_12='我知世人毕生欢愉行善、无愈于此、';
W._Ecc3_13='人式食式饮、享福于操作、亦上帝所赐也、';
W._Ecc3_14='我知上帝所作、皆必永存、无能益之、亦无能损之、上帝行此、使人畏之、';
W._Ecc3_15='今所有者、昔已有之、后将有者、前已有之、既往之事、上帝复索之焉、○';
W._Ecc3_16='我观日下、公庭有不公、义所有不义、';
W._Ecc3_17='我心自谓、义者恶者、上帝必鞫之、盖诸事百工、各有其时、';
W._Ecc3_18='言及世人、我心自谓、上帝欲试之、使知其与兽无异、';
W._Ecc3_19='人所遇者、兽亦遇之、人与兽所遇惟一、此之死犹彼之死、同一气之呼吸、人无所愈于兽、悉属虚空、';
W._Ecc3_20='俱归一所、俱出于土、俱归于土、';
W._Ecc3_21='人之神或升于上、兽之魂或降于地、其谁知之、';
W._Ecc3_22='我见世人乐于其操作、无愈于此、盖斯为其值、身后之事、孰能使之反见哉、';
W._Ecc4_1='我转观日下所行之虐、见受虐者流涕、慰藉无人、行虐者有权、受虐者不得慰藉、';
W._Ecc4_2='故我称已死者、甚于尚生之人、';
W._Ecc4_3='且以未生之人、未睹日下所作之恶者、较斯二者为尤愈也、○';
W._Ecc4_4='我见人因劳力、及诸巧工、为邻所嫉、斯亦虚空、乃为捕风、';
W._Ecc4_5='愚者敛手、而食厥肉、';
W._Ecc4_6='得一握而安恬、愈于得两握、而劳力捕风焉、○';
W._Ecc4_7='我转观日下之虚空、';
W._Ecc4_8='有人孤独无侣、无子嗣、无昆弟、而劳力不息、货财不餍于目、自谓为谁劳力、不享福祉、斯亦虚空、乃苦任也、';
W._Ecc4_9='两人胜于一人、盖同劳必获嘉赉、';
W._Ecc4_10='苟有倾跌、可相扶持、惟孤身而倾跌、无扶持者、祸哉其人、';
W._Ecc4_11='二人同寝则暖、独寝焉得温乎、';
W._Ecc4_12='一人为敌所败、二人可抵御之、三合之绳、不易断也、○';
W._Ecc4_13='贫而有智之少者、愈于愚而拒谏之老王、';
W._Ecc4_14='盖少者在其国生而贫乏、出狱而为王焉、';
W._Ecc4_15='我见日下奔走之众、惟嗣位之少者是从、';
W._Ecc4_16='其所辖之民众、不可胜数、而后人不之悦、斯亦虚空、乃为捕风、';
W._Ecc5_1='诣上帝室、慎尔步履、盖前而听、愈于愚人献祭、以其不知所行乃恶也、';
W._Ecc5_2='尔于上帝前、勿造次启口、勿心急出言、缘上帝在天、尔在地、故宜寡言、';
W._Ecc5_3='多事致梦、多言致愚、';
W._Ecc5_4='许愿于上帝、宜偿之勿缓、盖彼不悦愚者、所许者必偿之、';
W._Ecc5_5='许愿不偿、宁不许愿、';
W._Ecc5_6='勿纵尔口陷身于罪、勿于使者前曰、乃错误也、曷使上帝闻尔声而怒、败尔手之所为、';
W._Ecc5_7='梦多词繁、内有虚空、惟当寅畏上帝、○';
W._Ecc5_8='若在州中见贫者受虐、或见强者夺公义、勿以为异、盖有居位较高者鉴之、又有更高者在焉、';
W._Ecc5_9='且地利属众庶、即王亦受田畴之供、○';
W._Ecc5_10='好金者、得金而不知足、好富者、获利而不知餍、斯亦虚空、';
W._Ecc5_11='货财增、食之者亦增、其主有何益哉、惟目睹之而已、';
W._Ecc5_12='工人食无多寡、俱得安眠、富者以其丰裕、不得寝睡、○';
W._Ecc5_13='我于日下见有大患、乃人存积货财、反自害也、';
W._Ecc5_14='猝遭祸患、货财俱亡、如其生子、手无所有、';
W._Ecc5_15='其出母胎、裸体而来、亦必如是而逝、劳而得者、手无可携、';
W._Ecc5_16='若何而来、亦若何而去、斯为大患、劳而捕风、有何益哉、';
W._Ecc5_17='毕生饮食于暗、且多烦恼、遘疾逢怒、○';
W._Ecc5_18='我所见为善为美者、人在上帝所赐有生之期、饮食而享于日下劳而得者、此乃其值也、';
W._Ecc5_19='凡蒙上帝赐以资财富有、俾能享受、而取其值、乐其所劳、此乃上帝之赐也、';
W._Ecc5_20='彼不多念其在世之日、盖上帝应其中心之乐也、';
W._Ecc6_1='我于日下见有一患、为重负于人、';
W._Ecc6_2='有人焉、上帝赐之资财、富有尊荣、致其心之所欲、一无所缺、惟上帝使不得享、而他人享之、斯为虚空、亦为剧病、';
W._Ecc6_3='人苟生百子、享寿高、历年久、而心不得享福、身不获安葬、我谓未盈期而生者、较彼尤愈、';
W._Ecc6_4='以其虚而来、暗而去、厥名掩于幽暗、';
W._Ecc6_5='未睹日光、无有知觉、较为安泰也、';
W._Ecc6_6='其人生存、虽历千年而倍之、未尝享福、其终非同归一所乎、';
W._Ecc6_7='人之勤劳、皆为其口、而不能餍其欲、';
W._Ecc6_8='智者较愚者有何愈、贫者较达者有何愈、';
W._Ecc6_9='目之睹、胜于欲之纵、斯亦虚空、乃为捕风、○';
W._Ecc6_10='既有之人、早命以名、知其为人、不能与强于己者争、';
W._Ecc6_11='增虚之事既多、于人有何益哉、';
W._Ecc6_12='人之毕生、虚度之日如影、何者有益于彼、孰其知之、逝世之后、日下将有何事、孰能告之、';
W._Ecc7_1='令名愈于宝膏、死日愈于生日、';
W._Ecc7_2='入居丧之家、愈于入筵宴之家、盖死为众人之终、生者必心藏之、';
W._Ecc7_3='忧戚愈于嬉笑、盖面有忧、致心正焉、';
W._Ecc7_4='智者心在居丧之家、愚者心在欢乐之家、';
W._Ecc7_5='聆智者之谴责、愈于听愚者之讴歌、';
W._Ecc7_6='愚者之笑、犹釜底焚荆棘之声、斯亦虚空、';
W._Ecc7_7='智者勒索、则成为愚、贿赂败人明哲、';
W._Ecc7_8='事之终愈于事之始、心忍愈于心骄、';
W._Ecc7_9='心勿遽怒、盖怒乃愚者所怀、';
W._Ecc7_10='勿谓今不如古何耶、询此、乃不智也、';
W._Ecc7_11='智之美同于业、有益于凡睹日光者、';
W._Ecc7_12='智为护庇、金钱亦然、惟智能保人之生命、其益尤著、';
W._Ecc7_13='当考上帝之作为、彼所曲者、孰能直之、';
W._Ecc7_14='亨通之日宜喜乐、患难之日宜思维、上帝使二者互至、俾人不得料其后、○';
W._Ecc7_15='有义人行义而陨没、有恶人行恶而长久、我于虚空之日、皆见之矣、';
W._Ecc7_16='勿过于义、勿过于智、何为自取败亡耶、';
W._Ecc7_17='勿作极恶、勿为愚昧、何为未及期而死耶、';
W._Ecc7_18='有事可为、持此为美、彼亦勿舍、寅畏上帝者、必脱于诸难、○';
W._Ecc7_19='智慧使哲人有能、愈于邑中十有司、';
W._Ecc7_20='义者恒行善、而绝未干罪、世无其人、';
W._Ecc7_21='人所言者、勿悉听之、免闻尔仆之诅、';
W._Ecc7_22='盖尔屡诅人、尔心自知之、○';
W._Ecc7_23='凡此诸事、我尝以智验之、自谓我将得智、惟智远我、';
W._Ecc7_24='凡所有者、其理玄远深邃、孰能测之、';
W._Ecc7_25='我转而决志究察智慧、与万事之原由、欲知恶之为愚、愚之为妄、';
W._Ecc7_26='察知有妇、心为罟擭、手为绳索、较死尤苦、上帝所悦者、得以避之、惟罪人为其所陷、';
W._Ecc7_27='传道者曰、我既一一察之、究其理之所以、则有得焉、';
W._Ecc7_28='我心所求、犹未遇者、千男之中、我得其一、众女之中、不得其一、';
W._Ecc7_29='我察而知、上帝造人、本为正直、而人所谋、机巧百出、';
W._Ecc8_1='孰如智者、孰达事理乎、人有智慧、光辉见于其面、厉色变更、';
W._Ecc8_2='我曰、当守王命、因指上帝而誓矣、';
W._Ecc8_3='事王勿急退、勿怙恶、盖王所悦者则行之、';
W._Ecc8_4='王言有权、孰能语之曰、尔何为哉、';
W._Ecc8_5='守命之人、不遇祸患、智者之心、识时知鞫、';
W._Ecc8_6='事有其时、鞫有其期、以人之重负难堪也、';
W._Ecc8_7='未来之事、彼不之知、其事之终、孰能告之、';
W._Ecc8_8='人无权以制生气、亦无权以制死日、临陈不得幸免、行恶不能自救、○';
W._Ecc8_9='此皆我所见者、专心详察日下所作诸事、见操权者、有时使人受害、';
W._Ecc8_10='又见作恶者葬而归墓、行正者离乎圣地、见忘于邑中、斯亦虚空、';
W._Ecc8_11='行恶定罪、而不即罚、人则决志为恶、';
W._Ecc8_12='罪人作恶百次、而享遐龄、然我深知寅畏上帝者、必获福祉、';
W._Ecc8_13='惟彼恶者、不获福祉、不享遐龄、其日如影、以其不畏上帝也、';
W._Ecc8_14='世有虚空之事、有义人所遭、依恶人所作、有恶人所遇、依义人所为、我谓斯亦虚空、';
W._Ecc8_15='我遂揄扬喜乐、盖饮食欢愉、人在日下无愈于此、上帝使人生于日下、此福恒在勤劳之中、○';
W._Ecc8_16='我专心欲明智慧、而察世间之事、有昼夜不寐者、';
W._Ecc8_17='我见上帝之经纶、知人不能测日下所为之事、虽劳而求之、终不能得、智者虽欲知之、亦不能得也、';
W._Ecc9_1='凡此诸事、我决志详察之、则知义者与智者、及其作为、咸在上帝之手、或蒙爱、或见恶、人不之知、悉在其前、';
W._Ecc9_2='众之所遭、初无或异、义者、恶者、仁者、洁者不洁者、祭者不祭者、所遇惟一、善人如何、罪人亦如何、发誓者如何、畏誓者亦如何、';
W._Ecc9_3='众之所遇皆同、此乃日下诸事之患、人心充盈于恶、毕生狂妄为怀、后惟死者是归、';
W._Ecc9_4='得与生人并列、犹有望焉、盖生之犬、愈于死之狮也、';
W._Ecc9_5='生者知必死、而死者无所知、不复获赏、不见记忆、';
W._Ecc9_6='所好所恶所妒嫉、早已消亡、彼于日下所经营、永不与焉、○';
W._Ecc9_7='其往乐意以食饼、欢心以饮酒、盖上帝悦尔所为也、';
W._Ecc9_8='尔衣当恒洁白、尔首勿缺香膏、';
W._Ecc9_9='上帝所畀尔于日下生存之期、咸属虚空、当与所爱之妻、欢然度日、此为尔于日下毕生操作、所得之值也、';
W._Ecc9_10='尔手可为者、当尽力为之、缘尔将至之阴府、无工作、无筹画、无知识、无智慧、○';
W._Ecc9_11='我转观日下、疾趋者未必先至、力战者未必获胜、智者未必得食、达者未必得财、有技能者未必蒙恩宠、凡事皆由时势而成、';
W._Ecc9_12='人不自知其时、鱼入于网、鸟罹于罗、患难猝临之日、世人陷于其中、亦若是也、○';
W._Ecc9_13='我于日下、见有智慧、且以为大、';
W._Ecc9_14='有一小邑、其人鲜少、有一大王至而围之、筑高垒以攻之、';
W._Ecc9_15='邑有贫而智者、用智以拯其城、而无人记忆之、';
W._Ecc9_16='我则曰、智愈于力、然贫者之智、为人蔑视、言不见听、';
W._Ecc9_17='智者之言、静而听之、愈于魁愚人者之喧呼、';
W._Ecc9_18='智慧愈于战具、仅一罪人、能败诸善、';
W._Ecc10_1='死蝇使制香者之膏、发其恶臭、人之愚妄虽小、足败智慧尊荣、';
W._Ecc10_2='智者之心在右、愚者之心在左、';
W._Ecc10_3='愚者行于途、适形其无智、乃谓众曰、尔愚人也、';
W._Ecc10_4='执政者怒尔、勿去位、盖柔顺可免大过、';
W._Ecc10_5='我于日下、见有一患、似出于执政者之错误、';
W._Ecc10_6='即置愚者于高位、坐富者于下座也、';
W._Ecc10_7='又见奴仆乘马、牧伯徒行如仆、';
W._Ecc10_8='掘阱者、必自陷其中、穴墙者、必为蛇所啮、';
W._Ecc10_9='移石者必受伤、劈木者必遭险、';
W._Ecc10_10='斧钝不砺其锋、则费力尤多、惟智慧使人获益、';
W._Ecc10_11='未施术而蛇啮人、则术士无所裨、';
W._Ecc10_12='智者之口出惠言、愚者之口吞乎己、';
W._Ecc10_13='其口所言、始则愚昧、终则狂妄、';
W._Ecc10_14='愚者多言、将来之事、人所不知、身后之事、孰能预告、';
W._Ecc10_15='愚者之劳致惫、不识入邑何由、○';
W._Ecc10_16='王为幼稚、牧伯晨宴、斯邦祸矣、';
W._Ecc10_17='王出世胄、牧伯饮食以时、以补精力、不致沉湎、斯邦福矣、';
W._Ecc10_18='人惰则榱陷、手懈则屋漏、';
W._Ecc10_19='人为欢乐而设宴、酒可娱其生、金可应诸用、';
W._Ecc10_20='毋于内心诅君王、毋于卧室诅富人、盖飞鸟必扬尔声、羽族必述其事也、';
W._Ecc11_1='投尔粮于水面、历多日必得之、';
W._Ecc11_2='分给于七人八人、以尔不知将有何灾降于地也、';
W._Ecc11_3='云充以雨、则注于地、树向南或向北而倒、终在所倒之处、';
W._Ecc11_4='占风者不播种、瞻云者不刈获、';
W._Ecc11_5='风之由来、孕妇之胎、其骨如何而长、尔既不知、则成万事之上帝、其所经营、尔亦不知也、';
W._Ecc11_6='朝宜播尔种、夕勿罢尔手、缘尔不知彼此孰茂、或二者俱佳、';
W._Ecc11_7='光诚美矣、目睹日华、甚可悦焉、';
W._Ecc11_8='人享遐龄、皆宜喜乐、惟当念及幽暗之日必多、将来之事、悉属虚空、○';
W._Ecc11_9='维尔少者、幼时其欣喜、中心欢忭、行尔心所欲、视尔目所悦、惟当知上帝必为此诸事鞫尔、';
W._Ecc11_10='故当心屏忧愁、身去邪恶、因稚齿与英年、悉属虚空、';
W._Ecc12_1='时当少壮、困苦之日未临、所谓不悦之年未至、宜念造尔之主、';
W._Ecc12_2='即在日月星辰之光、未及晦冥、雨后之云、未及复起、';
W._Ecc12_3='维时、守宅者必战栗、有力者必伛偻、旋磨者稀而止、窥牖者昏而暗、';
W._Ecc12_4='临街之门将闭、旋磨之声渐微、禽鸟起鸣、歌女音低、';
W._Ecc12_5='登高则恐惧、行路则悚惶、杏树放葩、蝗虫体重、酸豆失其补力、人归永居之所、吊者往来于衢、';
W._Ecc12_6='银索断、金盂毁、水瓶破于泉旁、辘轳折于井上、';
W._Ecc12_7='尘返于地、神归于赋之之上帝、';
W._Ecc12_8='传道者曰、虚空之虚空、万事虚空、○';
W._Ecc12_9='传道者既智、则以知识诲民、寻思考察、广序箴言、';
W._Ecc12_10='传道者搜索嘉言、循正直而书实语、';
W._Ecc12_11='智者之言若刺、会师之言、其牢若钉、皆为一牧所赐、';
W._Ecc12_12='我子、且当受劝、多著终无底止、多学必致身惫、○';
W._Ecc12_13='事之要义、尚其听之、寅畏上帝、守其诫命、此乃人所当行、';
W._Ecc12_14='盖人之所为、及诸隐微之事、或善或恶、上帝必鞫之、';
